# Opret en fil i markdown language

Alle tekstfiler, som ligger på GitHub, er lavet i markdown language. Markdown language er et utroligt simpelt sprog, som anvendes udelukkende til at formattere tekster med.

Når du begynder at bruge GitHub som online portfolio skal du lave en README.md fil til alle dine projekter/opgaver.

README.md filen er skrevet i markdown language og vil være den fil, som bliver vist på forsiden, når man kommer ind på et af dine GitHub projekter/opgaver.

For at kunne bruges som online portfolio er det vigtigt at have nogle gode, sigende REAMDE.md filer på alle dine projekter.

Din README.md fil skal både indeholde en beskrivelse af, hvad projektet/opgaven handler om - fx hvilke teknologier, du har brugt (HTML, CSS, JavaScript osv)

Herudover skal din README.md fil indeholde skærmbilleder af dit produkt.

Du kan se et eksempel på en README.md fil i mit repository [V3-PHP-course](https://github.com/AspIT-Hanne/V3-PHP-course).

Du skal nu oprette en README.md fil til dit Fugleleksikon repository.

Start med at skrive, hvad det er, du arbejder med og brug nogle af de formatteringsmuligheder, som du har i markdown language.

Du kan se hvilke formatteringer, du kan lave i dette [markdown cheat sheet](https://github.com/adam-p/markdown-here/wiki/Markdown-Cheatsheet).

## Indsætte et billede i README.md

Markdown language er ikke det nemmeste at arbejde med i forhold til at indsætte billeder. Billederne skal uploades til GitHub og derefter indsættes med en kode.

Heldigvis findes der måder, hvorpå man kan gøre det lidt lettere for sig selv:

I dine faneblade øverst har du et faneblad, der hedder Issues. Dette kommer vi først til at bruge i et senere modul, men vi kan bruge det til at snyde os til billedkoderne i vores markdown filer.

Gå ind på Issues fanebladet og klik på "New Issue" knappen til højre:

![NewIssue](https://user-images.githubusercontent.com/57984239/76630896-08044a80-6541-11ea-944a-6ff71762ffbd.JPG)

I det næste vindue kan du nu trække dit billede ind i:

![TrækBillede](https://user-images.githubusercontent.com/57984239/76630936-1eaaa180-6541-11ea-97c3-509ce72f7ed7.JPG)

Efter lidt tid genererer GitHub nu koden til at indsætte billedet. Den kode kan du kopiere og sætte ind i din README.md fil:

![ImgCode](https://user-images.githubusercontent.com/57984239/76630940-20746500-6541-11ea-91cf-60ba4299af44.JPG)

## Lave skærmbilleder med Firefox

Firefox er en god browser at lave skærmbilleder med, fordi du meget nemt kan tage skærmbilleder enten af et område, man klipper ud, hele din skærm eller hele hjemmesiden (også det, der ikke kan ses).

Du tager et skærmbillede i Firefox ved at klikke på de tre prikker til højre i din adresselinje og vælge "Tag et skærmbillede":

![FF-screenshot1](https://user-images.githubusercontent.com/57984239/76631468-0b4c0600-6542-11ea-871e-be3d968f4700.JPG)

Herefter får du mulighed for at vælge, om du vil skære et område ud eller om du vil tage billede af skærmen eller hele hjemmesiden:

![FF-screenshot2](https://user-images.githubusercontent.com/57984239/76631478-0d15c980-6542-11ea-8f0c-a36bdfa231c1.JPG)

Du skal nu tage et skærmbillede af dit Fugleleksikon og lægge det ind i din README.md fil til det projekt.



